<html>

    <head>
        <meta charset="utf-8">
        <title>PyLadies 14-03 – Třídy</title>

        <link rel="stylesheet" href="../css/bootstrap.css">
        <link rel="stylesheet" href="../css/pyladies.css">
    </head>

    <body class="no-reveal">

        <div class="container">
            <div class="no-reveal header">
                <h3 class="text-muted" id="show-all">PyLadies Brno</h3>
            </div>
            <div class="row stuff">
                <section class="col-lg-12">
                    <h1>Hodnoty a objekty</h1>
                    <p>
                        Než se dnes začneme zabývat třídami,
                        podíváme na objekty.
                        <br>
                        Co pro programátory znamená slovo <em>objekt</em>?
                    </p>
                    <p>
                        V Pythonu je to jednoduché – každá hodnota
                        (t.j. něco, co můžeme uložit do proměnné, vrátit
                        z funkce, nebo třeba seznamu) je objekt.
                        Některé jazyky mají i jiné hodnoty než objekty
                        (třeba Javascript, C++, nebo Java), v některých
                        jazycích objekty vůbec nejsou (třeba v C).
                        Ale v Pythonu mezi hodnotou a objektem není rozdíl,
                        takže je na jednu stranu trošku složitější pochopit
                        v čem spočívá ta „objektovitost”, ale na druhou stranu
                        to zase moc potřeba vědět do detailů.
                    </p>
                    <p>
                        Základní vlastnost objektů je to, že obsahují jak data
                        (informace), tak „chování” – instrukce nebo metody
                        které s těmito daty pracují.
                        Třeba řetězce v Pythonu obsahují jak informace
                        (nějakou sekvenci znaků), tak užitečné metody jako
                        <code>upper</code> nebo <code>count</code>.
                        Kdyby řetězce nebyly objekty, musel by Python mít
                        spoustu funkcí jako <code>str_upper</code>
                        a <code>str_count</code>.
                        Objekty spojují data a funckčnost dohromady.
                    </p>
                    <p class="note">
                        Možná namítneš že <code>len</code> je funkce.
                        Je to tak, Python není „stoprocentně” objektový jazyk.
                        Funkce <code>len</code> ale funguje i na
                        objektech, které s řetězci nemají nic společného.
                    </p>
                    <h1>Třídy</h1>
                    <p>
                        Data každého objektu jsou specifická pro konkrétní
                        objekt (<code>"abc"</code> obsahuje jiné znaky než
                        <code>"def"</code>), ale funkčnost – metody – bývají
                        společné pro všechny objekty daného typu.
                        Třeba řetězcová metoda <code>count()</code> by se dala
                        napsat zhruba jako:
<pre>
def count(retezec, znak):
    pocet = 0
    for c in retezec:
        if c == znak:
            pocet = pocet + 1
    return pocet
</pre>
                        … a ačkoliv bude vracet jinou hodnotu pro každý řetězec,
                        samotná metoda je společná všem řetězcům.
                    </p>
                    <p>
                        Tohle společné chování určuje
                        <em>typ</em> (angl. <em>type</em>) neboli
                        <em>třída</em> (angl. <code>class</code>) daného
                        objektu.
                    </p>
                    <p class="note">
                        Ve historických verzích Pythonu byl rozdíl mezi „typem”
                        a „třídou”, ale dnes už jsou to synonyma.
                    </p>
                    <p>
                        Typ objektu umí zjistit funkce <code>type</code>:
<pre>
>>> type(0)
&lt;class 'int'>
>>> type(True)
&lt;class 'bool'>
>>> type("abc")
&lt;class 'str'>
>>> with open('soubor.txt') as f:
...     type(f)
... 
&lt;class '_io.TextIOWrapper'>
</pre>
                    </p>
                    <p>
                        Takže <code>type</code> vrací nějaké třídy.
                        A co je to třída? Popis, jak se chovají všechny objekty
                        daného typu.
                    </p>
                    <div class="note">
                        Třída řetězců obsahuje všechny řetězcové
                        metody, ale když bys je chtěla zavolat, musíš doplnit
                        konkrétní data.
                        Jde to vyzkoušet takhle:
<pre>
>>> trida_retezcu = type("abc")
>>> metoda_upper = trida_retezcu.upper
>>> metoda_upper('def')
'DEF'
>>> metoda_upper('xyz')
'XYZ'
</pre>
                    </div>
                    <p>
                        Většinu tříd jde navíc v Pythonu zavolat, jako by
                        to byly funkce, a vytvořit tak nový objekt dané třídy:
<pre>
>>> trida_retezcu = type("abc")
>>> trida_retezcu(8)
'8'
>>> trida_retezcu([1, 2, 3])
'[1, 2, 3]'
</pre>
                    </p>
                    <p>
                        Chová se to stejně jako funkce <code>str</code>!
                        Není to podivné?
                    </p>
                    <p>
                        Tady se musím omluvit:
                        <a href="../s003-looping/functions.html">materiály k třetímu srazu</a>
                        tak trochu lhaly. Funkce <code>str</code>,
                        <code>int</code>, <code>float</code> apod. totiž vůbec
                        nejsou funkce – jsou to právě třídy.
<pre>
>>> str
&lt;class 'str'>
>>> type('abcdefgh')
&lt;class 'str'>
>>> type('abcdefgh') == str
True
</pre>
                        Ale dají se, podobně jako funkce, zavolat.
                        Třída tedy většinou obsahuje nejen „popis”, jak se
                        objekty daného typu budou chovat, ale i „návod” jak
                        takové objekty vytvořit.
                    </p>
                    <h1>Vlastní třídy</h1>
                    <p>
                        A proč najednou tolik informací o třídách?
                        Protože si zkusíme napsat třídu vlastní.
                    </p>
                    <p>
                        Třídu se hodí napsat, když plánuješ mít ve svém
                        programu více objektů s podobným chováním.
                        Třeba karetní hra by mohla mít třídu Karta,
                        webová aplikace třídu Uživatel,
                        tabulkový procesor třídu Řádek.
                    </p>
                    <p>
                        My teď potřebujeme napsat program o zvířátkách,
                        tak si napíšeme třídu pro koťátka, která umí mňoukat:
<pre>
class Kotatko:
    def zamnoukej(self):
        print("Mňau!")
</pre>
                        Tak jako se funkce definují pomocí <code>def</code>,
                        třídy mají klíčové slovo <code>class</code>,
                        za který napíšeme jméno třídy, dvojtečku,
                        a pak odsazené tělo třídy.
                        Podobně jako <code>def</code> dělá funkce, příkaz
                        <code>class</code> udělá novou třídu a přiřadí ji
                        do proměnné daného jména (u nás <code>Kotatko</code>).
                    </p>
                    <p>
                        Třídy se tradičně pojmenovávají s velkým písmenem,
                        aby se nepletly s „normálními” hodnotami.
                    </p>
                    <p class="note">
                        Základní třídy (<code>str</code>, <code>int</code> atd.)
                        velká písmena nemají, a to hlavně z historických
                        důvodů – původně to byly opravdu funkce.
                    </p>
                    <p>
                        V těle třídy můžeme definovat metody, které vypadají
                        úplně jako funkce – jen mají jakýsi argument
                        <code>self</code>.
                        Ten si ale vysvětlíme později – zamňoukání má přednost:
<pre>
# Vytvoření konkrétního objektu
kotatko = Kotatko()

# Volání metody
kotatko.zamnoukej()
</pre>
                    </p>
                    <p>
                        Pozor na velikost písmen: <code>Kotatko</code>
                        (s velkým K) je třída – popis jak se koťátka chovají.
                        <code>kotatko</code> (s malým k) je konkrétní objekt
                        (angl. <em>instance</em>) té třídy: hodnota která
                        reprezentuje kotě.
                        Onen konkrétní objekt vytvoříme zavoláním třídy,
                        stejně jako zavoláním <code>str()</code> se dá vytvořit
                        konkrétní řetězec.
                    </p>
                    <p>
                        Mňau!
                    </p>
                    <h1>Atributy</h1>
                    <p>
                        Objekty vytvořené z „vlastních” tříd mají jednu
                        vlastnost, kterou třídy jako <code>str</code>
                        nedovolují: možnost si definovat vlastní
                        <em>atributy</em> – informace, které se uloží k danému
                        objektu.
                        Atributy se označují tak, že mezi hodnotu a jméno
                        jejího atributu napíšeme tečku:
<pre>
mourek = Kotatko()
mourek.jmeno = 'Mourek'

micka = Kotatko()
micka.jmeno = 'Micka'

print(mourek.jmeno)
print(micka.jmeno)
</pre>
                    </p>
                    <p>
                        Na začátku jsme si řekly, že objekty spojují chování
                        a data.
                        Chování je definováno ve třídě, data se schovávají
                        právě v atributech jednotlivých objektů.
                        Podle atributů jako jméno můžeme jednotlivá koťátka
                        rozlišit.
                    </p>
                    <div class="note">
                        Asi sis všimla, že tečkou se dostaneš jak k metodám
                        převzaným z třídy, tak k atributům specifickým
                        pro konkrétní objekt.
                        Co se stane, když má atribut stejné jméno jako
                        metoda z třídy? Vyzkoušej si to:
<pre>
micka = Kotatko()
micka.zamnoukej = 12345
micka.zamnoukej()
</pre>
                    </div>
                    <h1>self</h1>
                    <p>
                        A teď se na chvíli vrátíme k metodám,
                        konkrétně k parametru <code>self</code>.
                    </p>
                    <p>
                        Každá metoda má přístup ke konkrétnímu objektu, na
                        kterém pracuje, právě přes argument <code>self</code>.
                        Teď, když máme pojmenovaná koťátka,
                        můžeme pomocí <code>self</code> rozjet dialog:
<pre>
class Kotatko:
    def zamnoukej(self):
        print("{}: Mňau!".format(self.jmeno))

mourek = Kotatko()
mourek.jmeno = 'Mourek'

micka = Kotatko()
micka.jmeno = 'Micka'

mourek.zamnoukej()
micka.zamnoukej()
</pre>
                    </p>
                    <p>
                        Co se stalo? Výraz <code>mourek.zamnoukej</code>
                        udělá <em>metodu</em>, která, když ji zavoláme,
                        předá objekt <code>mourek</code> jako první argument
                        funkce <code>zamnoukej</code>.
                    </p>
                    <p class="note">
                        Tohle je to, čím se <em>metoda</em> liší od
                        normální <em>funkce</em>: metoda má v sobě
                        „zapamatovaný” objekt, na kterém pracuje.
                    </p>
                    <p>
                        A takový první argument, který obsahuje konkrétní
                        objekt právě definované třídy, se tradičně pojmenovává
                        <code>self</code>.
                        (Není to nutné, ale když ho pojmenuješ jinak,
                        ostatní programátoři  se na tebe budou koukat hodně
                        divně.)
                    </p>
                    <p>
                        A může taková metoda brát víc než jeden argument?
                        Může – <code>self</code> se doplní na první místo,
                        a zbytek argumentů se vezme z volání metody.
                        Třeba:
<pre>
class Kotatko:
    def zamnoukej(self):
        print("{}: Mňau!".format(self.jmeno))

    def snez(self, jidlo):
        print("{}: Mňau mňau! {} mi chutná!".format(self.jmeno, jidlo))

mourek = Kotatko()
mourek.jmeno = 'Mourek'
mourek.snez('ryba')
</pre>
                    </p>
                    <h1>__init__</h1>
                    <p>
                        A když jsme u argumentů, je ještě jedno místo,
                        kde můžeš třídě poslat argumenty: když vytváříš
                        nový objekt (voláním třídy).
                        Dá se tak hezky vyřešit problém, který možná vidíš
                        v předchozím kódu: aktuálně každé koťátko potřebuje,
                        aby se mu po vytvoření nastavilo jméno.
                        Můžeme jméno nastavit už při vytváření?
<pre>
mourek = Kotatko(jmeno='Mourek')
</pre>
                    </p>
                    <p>
                        Na tohle používá Python metodu,
                        která se jmenuje <code>__init__</code> (dvě podtržítka,
                        <code>init</code>, dvě podtržítka).
                        To „opodtžítkování” znamená, že tohle jméno je nějakým
                        způsobem speciální.
                        Metoda <code>__init__</code> se totiž zavolá
                        automaticky, když se vytvoří nový objekt.
                        Dá se tedy napsat:
<pre>
class Kotatko:
    def __init__(self, jmeno):
        self.jmeno = jmeno

    def zamnoukej(self):
        print("{}: Mňau!".format(self.jmeno))

mourek = Kotatko('Mourek')
mourek.zanoukej()
</pre>
                    </p>
                    <p>
                        A teď už není možnost, jak vytvořit koťátko bez jména,
                        takže <code>zamnoukej</code> bude vždycky fungovat.
                    </p>
                    <p>
                        Podobných „opodtržítkovaných” metod je víc,
                        třeba <code>__str__</code> umí převést objekt na
                        řetězec:
<pre>
class Kotatko:
    def __init__(self, jmeno):
        self.jmeno = jmeno

    def __str__(self):
        return '&lt;Kotatko jmenem {}>'.format(self.jmeno)

    def zamnoukej(self):
        print("{}: Mňau!".format(self.jmeno))

mourek = Kotatko('Mourek')
print(mourek)
</pre>
                    </p>
                    <p>
                        A to je o samotných třídách zatím vše.
                        Příště si něco řekneme o dědičnosti.
                        A o štěňátkách.
                    </p>
                </section>
            </div>
            <div class="no-reveal footer">
                <div>pro PyLadies Brno napsal Petr Viktorin, 2015</div>
                <div>Licence: <a href="http://creativecommons.org/licenses/by-sa/4.0/">Creative Commons Attribution-ShareAlike 4.0 International</a></div>
            </div>
        </div>

        <script src="../reveal.js/lib/js/head.min.js"></script>
        <script type="text/javascript" src="../js/solutions.js"></script>

    </body>
</html>
